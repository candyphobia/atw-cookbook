# Al pastor

Paimenen tapaan. Tarina kertoo, että al pastor on kehittynyt Mexico Cityssä kaukokaipuun sivutuotteena, kun Libanonista meksikoon muuttaneet ovat kehitelleet shawarmaa muistuttavaa syötävää paikallisista aineksista. Ja aidon al pastorin valmistustapa onkin Suomestakin tuttu 'lihavarras', döner tai meksikolaisittain 'trompo'. Pino maustettua lihaa, joka pyörii jatkuvan lämmönlähteen vierellä josta veitsellä höylätään ohut kypsä kerros suoraan tacoille. Tätä ei pysty tekemään kotona - internetistä löytyy toki monta syvällistä reseptiä, jotka ohjeistavat lihan oikeaoppiseen marinointiin ja suolatasapainoon jotta pääsisi lähelle. Mutta ei kuitenkaan oikeastaan pääse.

Eli ohessa on täysi huijaus - grillissä valmistettava pika-al-pastor. Koska mökkiterassin kaasugrilli keskiyön auringon alla ei ole sama kuin CDMX:n pimeiden katujen savuntuoksuiset taqueriat ei tämänkään tarvitse olla yks-yhteen. Mutta maku on kohdillaan ja lempikastikkeilla, silmät kiinni, voi kuvitella itsensä meksikoon.

1 pkt achiotea (nn gr)
1 pkt chipotle adobossa
0.5 dl öljyä
1dl vettä
n. 700 g porsaan etuselkää tai lapaa
suolaa
1 punasipuli
1 prk ananasrenkaita
