# Tsuivan

Tsuivan on suoraviivainen, simppeli padallinen nuudeleita eikä paljoa muuta. Paitsi herkullista. Tereljin luonnonpuistossa meitä kuljettaneen kaverin mukaan tämä on pääasiallinen ravinto isolle osalle Mongolian työväenluokkaa. Ja se on helppo uskoa, iso snägärikertislautanen tätä ja kalorit on kerätty koko päivältä. Tässä versiossa perinteisempi alelaarin mysteeriliha saa väistää vegaanisen vaihtoehdon tilalta, lyhyessä ajassa luottamuksen voittaneen Luna Blanca -kasvisravintolan inspiroimana.

## Nuudelit

300g vehnäjauhoja
200g vettä
öljyä

Sekoita vesi ja vehnäjauhot palloksi. Anna levätä sillä välillä kun valmistelet muut ainekset, 10-15 minuuttia.

Jaa taikina neljään palloon. Rullaa pallo ohueksi pyöreäksi levyksi, kuitenkin sen kokoiseksi että se mahtuu paistinpannuusi. Öljyä kevyesti levyn molemmat puolet ja nosta se sivuun. Toista muilla palloilla pinoten ne ensimmäisen päälle.

Nosta levypino paistinpannulle matalalle lämmölle. Lämmitä pinoa pari minuuttia, käännä ja lämmitä toista puolta. Tarkoituksena ei ole varsinaisesti paistaa levyjä, vaan kuivattaa niiden pinta.

Kun levy on käynyt paistinpannussa leikkaa suikaleiksi sen levyisiksi nuudeleiksi kun haluat.

## Pata

1 sipuli
2 porkkanaa
2 valkosipulin kynttä
300g kaalia
1dl soijarouhetta
1 paprika
1 tuore punainen chili (valinnainen)
öljyä

Suikaloi kasvikset. Porkkana, sipuli ja kaali ovat perinteisesti aina annoksessa mukana, mutta 'oman maun mukaan' on hyvä periaate - mukaan sitä mitä kaapista sattuu löytymään. Valmista soijarouhe pakkauksen ohjeiden mukaan - tyypillisesti liottaen vedessä tai paistaen vedessä panussa.

Kannellisessa ja mielellään paksupohjaisessa padassa paista sipuli öljyssä. Lisää porkkanat ja kaikki muut kovat juurekset jotka tarvitsevat pidemmän kypsytysajan. Parin minuutin kuluttua lisää soijarouhe ja lisää vähän öljyä. Lisää valkosipuli, paprika, chili ja mausta mustapippurilla ja suolalla tai soijakastikkeella. Lisää lopuksi kaali. Sekoita ja paista kunnes kaali on selvästi alkanut kutistua.

Lisää vettä noin puoleenväliin vihannesten pintaa ja aseta leikatut nuudelit kasvisten päälle. Sulje kansi ja keitä n. 15 minuuttia. Nuudelit ovat kypsiä kun ne eroavat helposti toisistaan.

Nosta pata levyltä ja sekoita kaikki keskenään. Mausta kevyesti soijakastikkeella.
