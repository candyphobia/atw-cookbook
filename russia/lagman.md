# Uzbekistanilainen Lagman-keitto

Nälkäisinä Jekaterinburgissa, junaa odotellessa Jeltsin-museon jäljiltä. Pysähdymme Nigora-nimisen ravintolan kohdalla, lähinnä koska edessä oli lyhyt jono ja sisältä tulvi ruoan tuoksu. 'Tilataan kasa kaikkea, ennenkun näännytään'. Yksi kaiken osa on runsas keko tuoreita nuudeleita tuhdissa kastikkeessa, erinomaista. Kun tietoisuus vähitellen palaa, alkaa selvittäminen - mitä tämä pelastava keitto oli? Käy ilmi, että ravintolan nimi tarkoittaa uzbeekiksi rakasta ja ruokalaji on lagman, useassa keski-aasian maassa jopa kansallisruoan viittaa kantava annos. Uiguurit - joihin ruokalaji vahvasti myös liitetään - valmistavat versionsa wokkina, uzbeekit keittona.

Paksupohjaisessa, korkeareunaisessa kattilassa kuumenna rasva. Ruskista liha ja sipuli. Lisää pannuun jälkeen valkosipuli ja tasakokoisiksi pilkottu paprika, tomaatit, munakoiso, perunat ja retiisit. Kun liemen kaikki aineisosat ovat kypsyneet ja vähän ruskistuneet, lisää vesi ja kuumenna kiehuvaksi. Lisää mausteet: tähtianista, jeeraa, paprikajauhetta, korianteria. Määrät ovat suuntaa-antavia - oman maun mukaan, mutta ei kannata liikaa himmailla. Suolaa ja mustapippuria maistaen välillä. Lisää lopuksi pilkottu kaali ja anna kiehua puoli tuntia* matalalla lämmöllä. 

Kun liemi keittyy, valmista nuudelit. Suuressa kulhossa sekoita jauhot, ripaus suolaa ja vesi taikinaksi. Anna seistä vartti. Öljytyillä käsillä puristele taikina tasaisen paksuksi neliöksi. Leikkaa neliö kolmeen puikulaan. Rullaa taikinapuikulaa pöytää vasten kunnes saat siitä muodostettua pikkusormea ohuemman nauhan. Kierrä lautasella nauha itsensä ympäri spiraaliksi, lautasen keskeltä aloittaen. Öljyä spiraali kevyesti päältä, peitä liinalla ja toista muilla puikuloilla, jatkaen spiraalia. Jätä spiraali lepäämään vartiksi.

Pura nuudelispiraali samalla pyöritellen nuudelinauhaa ohuemmaksi pöytää vasten ja keräten nauhan kasaksi. Mikäli olet öljynnyt spiraalit tarpeeksi, ei nuudelinauhan pitäisi tarttua itseensä. Poimi toiseen käteesi yhden nuudelinauhan pää sormiesi väliin, nosta nauha kämmenselälläsi. Nosta toisen käden selällä lisää nuudelia kasasta ja toista poimien koko nuudelin vyyhdiksi käsiesi välille. Kun koko nuudeli on käsissäsi, läpsi nuudelia pöytää vasten samalla hitaasti venyttäen kunnes haluttu paksuus on saavutettu - lagmania varten nuudelit saavat olla melko tuhtejakin. Keitä nuudeleita kiehuvassa vedessä kunnes ne ovat kypsiä, noin kymmenen minuuttia*.

**Nuudelit**

250 gr vehnäjauhoja
125 ml vettä
suolaa
öljyä

**Liemi**
2 rkl voita
500g lihaa (lammasta tai nautaa)
300 g kaalia
2 munakoisoa
1–2 perunaa
retiisejä
paprika
3–4 sipulia
valkosipuli
2–3 tomaattia
1l vettä
1-2 laakerinlehteä
1-2 tähtianista
1 tl paprikajauhetta
1 tl korianteria
1 tl jeeraa
suolaa

*Tarkista ajat!