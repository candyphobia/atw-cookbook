# Lomo saltado

Lomo saltado on Perun suosituimpia Chifa-annoksia. Chifa-ruoka on muodostunut kantoninkiinalaisen ja perulaisen ruokatradition fuusiosta, alunperin Liman Barrio Chinon kaupunginosassa. Yksinkertainen annos on juuri sitä, mitä nimi antaa olettaa - lomo viittaa naudan sisäfileeseen ja saltado viittaa wokkaamiseen - wokattua sisäfilettä.

## Ainekset
400g naudan sisäfilettä, ohuina suikaleina
1 sipuli
1 paprika
1 tomaatti
ruohosipulia
1 aji amarillo tai muu tuore chili, siemennetty
1 rkl soijakastiketta
2 rkl siideriviinietikkaa

Suikaloi sisäfile, mikäli ei valmiiksi suikaloitu, suunnilleen ranskanperunan mallisiksi suikaleiksi.
Viipaloi sipuli ja paprika, mahdollisimman tasakokoisiksi sisäfilesuikaleiden kanssa.
Pilko tomaatti.
Hienonna ruohosipuli ja chili.
Ruskista sisäfile nopeasti kuumassa paistinpannussa tai wokissa ja kaada nesteineen toiseen astiaan.
Ruskista sipuli, paprika ja chili.
Lisää tomaatti ja paista muutama minuutti.
Lisää soijakastike ja siideriviinietikka.
Lisää liha nesteineen takaisin pannuun.
Paista, kunnes kastike alkaa paksuuntua.
Tarjoile riisin ja ranskanperunoiden kanssa.