# Udon-nuudelit

Ainekset kahdelle:

200g puolikarkeita vehnäjauhoja
90 g vettä
10 g suolaa

Liuota suola veteen. Mittaa vehnäjauhot astiaan ja pirskota suolavesi hiljalleen jauhojen joukkoon, puristellen jauhoa koko ajan käsillä muruiseksi taikinaksi. Muotoile palloksi. Jos jauhoja jää kulhon reunalle, voit lisätä vettä tippa kerrallaan lisää. Muista kuitenkin, että taikinan on tässä vaiheessa tarkoitus olla melko kuiva. Laita taikina isoon minigrip-pussiin ja jätä yhteen kulmaan pieni ilma-aukko. Anna taikinan levätä 25 minuuttia. Levon jälkeen laita lattialle kaksi puhdasta keittiöpyyhettä ja laita taikina minigrip-pussissa pyyhkeiden väliin. Astu taikinan päälle 50 kertaa, levittäen sitä kohti keskeltä ulospäin levyksi. Ota taikina ulos pussista ja taita se uudelleen palloksi. Tallo taas 50 kertaa. Toista tämä vaihe vielä kolmesti, kunnes taikina on pehmeää ja elastista. Tee viimeisen tallomisen jälkeen taikinasta taas pallo ja jätä se lepäämään suljetussa muovipussissa 3 tunniksi jääkaappiin. Levon jälkeen jauhota taso perunajauhoilla kevyesti ja kauli taikinasta n. 3mm paksu, tasainen suorakulmio. Ripottele päälle perunajauhoa ja taita taikina kevyesti haitariksi. Leikkaa haitari 3mm paksuisiksi nuudeleiksi. Nosta nuudeleita kourallinen kerrallaan ja ravista ne kevyesti kasoiksi, varmistaen että nuudelit ovat perunajauhon peitossa tarpeeksi etteivät ne tartu toisiinsa. 

Kiehauta iso kattilallinen vettä, älä lisää suolaa. Keitä nuudeleita 10-12 minuuttia sekoitellen säännöllisesti, kunnes ne ovat kypsiä. Huuhdo viileällä vedellä jotta nuudelit eivät tarttuisi toisiinsa. Käytä esimerkiksi ramenkeitossa, tsukemenissa tai Hiroshima-tyylisessä okonomiyakissa.

**Huom!** Yksi annos nuudeleita on 100g jauhoja, 45g vettä ja 5g suolaa. Kerro ainekset syöjien määrällä saadaksesi oikein kokoisen taikinan.

